【道篇】

1

道可道，非常道。名可名，非常名。

无名万物之始，有名万物之母。

故常无欲，以观其妙；常有欲，以观其所徼。

此两者同出，异名同谓。玄之又玄，众妙之门。

2

天下皆知美之为美，恶已；皆知善之为善，斯不善已。故有无相生，难易相成，长短相形，高下相倾，音声相和，先后相随。

是以圣人处无为之事，行不言之教，万物作焉而不始，为而不持，成功而弗居。夫唯弗居，是以不去。

3

不尚贤，使民不争。不贵难得之货，使民不为盗。不见可欲，使心不乱。

是以圣人之治：虚其心、实其腹、弱其志、强其骨，常使民无知无欲，使夫知不敢。弗为也，则无不治。

4

道冲而用之又不盈，渊兮似万物之宗。

挫其锐，解其纷，和其光，同其尘。

湛兮似或存。吾不知其谁之子，象帝之先。

5

天地不仁，以万物为刍狗；圣人不仁，以百姓为刍狗。

天地之间，其犹橐籥乎？虚而不屈，动而愈出。

多闻数穷，不如守于中。

6

谷神不死，是谓玄牝。

玄牝之门，是谓天地之根。

绵绵若存，用之不勤。

7

天长地久。

天地之所以能长且久者，以其不自生，故能长生。

是以圣人后其身而身先，外其身而身存。非以其无私邪？故能成其私。

8

上善若水。

水善利万物而又静，处众人之所恶，故几于道。

居善地，心善渊，与善天，言善信，正善治，事善能，动善时。

夫唯不争，故无尤。

9

持而盈之，不如其已。揣而锐之，不可长保。金玉盈室，莫之能守。富贵而骄，自遗咎也。

功遂身退，天之道。

10

载营魄抱一，能无离乎?专气致柔，能婴儿乎?修除玄鉴，能无疵乎?

爱民治国，能无以智乎?天门开阖，能为雌乎?明白四达，能无以知乎?

生之，畜之。生而不有，长而不宰，是谓玄德。

11

三十辐共一毂，当其无，有车之用。

埏埴以为器，当其无，有埴器之用。

凿户牖，当其无，有室之用。

故有之以为利，无之以为用。

12

五色令人目盲，五音令人耳聋，五味令人口爽，驰骋畋猎令人心发狂，难得之货令人行妨。

是以圣人为腹不为目，故去彼取此。

13

宠辱若惊，贵大患若身。

何谓宠辱若惊？宠为下。得之若惊，失之若惊，是谓宠辱若惊。

何谓贵大患若身？吾所以有大患者，为吾有身。及吾无身，吾有何患!

故贵以身为天下，若可以托天下也；爱以身为天下，若可以寄天下也。

14

视之不见名曰夷，听之不闻名曰希，搏之不得名曰微。三者不可致诘，故混而为一。

一者，其上不皦，其下不昧，绳绳不可名，复归于无物。是谓无状之状、无物之象，是谓惚恍。迎之不见其首，随之不见其后。

执古之道，以御今之有。以知古始，是谓道纪。

15

古之善为士者，微妙玄通，深不可识。

夫唯不可识，故强为之容:豫焉其若冬涉川，犹兮其若畏四邻，俨兮其若客，涣兮其若冰之释，敦兮其若朴，旷兮其若谷，混兮其若浊。

孰能浊以静之？徐清。孰能安以动之？徐生。

保此道者不欲盈。夫唯不欲盈，故能蔽不成。

16

致虚极，守静笃。

万物并作，吾以观其复。

天物芸芸，各复归其根。归根曰静，是谓复命。复命常也，知常明也。不知常，妄作，凶。

知常容，容乃公，公乃王，王乃天，天乃道，道乃久，没身不殆。

17

太上，下知有之；其次，亲誉之；其次，畏之；其次，侮之。

信不足，焉有不信。

悠兮其贵言。功成事遂，而百姓谓我自然。

18

故大道废，安有仁义。智慧出，安有大伪。六亲不和，安有孝慈。国家昏乱，安有正臣。

19

绝圣弃智，民利百倍；绝仁弃义，民复孝慈；绝巧弃利，盗贼无有。

此三言以为文未足，故令之有所属。见素抱朴，少私寡欲。

20

绝学无忧。

唯与阿，相去几何?美与恶，相去何若?人之所畏，亦不可不畏人。

荒兮，其未央哉!

众人熙熙，如享太牢，如春登台。我泊兮未兆，如婴儿之未孩，傫傫兮若无所归。众人皆有余，而我独遗。我愚人之心也，沌沌兮！俗人昭昭，我独若昏。俗人察察，我独闷闷。惚兮其若海，恍兮若无所止。众人皆有以，而我独顽以鄙。

我欲独异于人，而贵食母。

21

孔德之容，惟道是从。

道之物，惟恍惟惚。惚兮恍兮，其中有象；恍兮惚兮，其中有物。窈兮冥兮，其中有精。其精甚真，其中有信。

自今及古，其名不去，以阅众甫。

吾何以知众甫之然哉？以此。

22

曲则全，枉则正，洼则盈，敝则新，少则得，多则惑。

是以圣人执一以为天下牧。不自见故明，不自是故彰，不自伐故有功，不自矜故长。夫唯不争，故天下莫能与之争。

古之所谓曲全者，岂语哉!诚全归之。

23

希言自然。

故飘风不终朝，骤雨不终日。孰为此?天地尚不能久，而况于人乎？

故从事而道者同于道，得者同于得，失者同于失。同于道者道亦得之，同于失者道亦失之。

信不足，焉有不信。

24

企者不立，跨者不行，自见者不明，自是者不彰，自伐者无功，自矜者不长。

其在道也，曰余食赘行。物或恶之，故有欲者不处。

25

有物混成，先天地生，寂兮寥兮。独立不改，周行而不殆，可以为天下母。吾不知其名，字之曰道，强为之名曰大。大曰逝，逝曰远，远曰反。

道大，天大，地大，王亦大。域中有四大，而王居一焉。

人法地，地法天，天法道，道法自然。

26

重为轻根，静为躁君。

是以君子终日行，不离其辎重。虽有荣观，燕处超然。奈何万乘之王而以身轻于天下?

轻则失本，躁则失君。

27

善行者无辙迹，善言者无瑕谪，善数者不用筹策，善闭者无关楗而不可开，善结者无绳约而不可解。

是以圣人常善救人，而无弃人，物无弃财。是谓袭明。

故善人，善人之师；不善人，善人之资。不贵其师，不爱其资，虽智大迷。是谓要妙。

28

知其雄，守其雌，为天下谿。为天下谿，常德不离，复归于婴儿。

知其白，守其黑，为天下式。为天下式，常德不忒，复归于无极。

知其白，守其辱，为天下谷。为天下谷，常德乃足，复归于朴。

朴散则为器，圣人用则为官长。

29

夫大制无割。

将欲取天下而为之，吾见其不得已。天下神器，不可为也。为之者败之，执之者失之。

物或行或随，或热或吹，或强或羸，或培或隳。

是以圣人去甚、去奢、去泰。

30

以道佐人主者，不以兵强于天下，其事好还。师之所处，荆棘生之。

善者果而已，不以取强。果而勿矜，果而勿伐，果而勿骄，果而不得已。是谓果而勿强。

物壮则老，是谓不道。不道早已。

31

夫兵者，不祥之器。物或恶之，故有欲者不处。

君子居则贵左，用兵则贵右。兵者不祥之器，非君子之器。不得已而用之，恬淡为上，弗美也。而美之者，是乐杀人。夫乐杀人，不可以得志于天下矣。

是以吉事尚左，丧事尚右。是以偏将军居左，上将军居右，言以丧礼处之。杀人众，以哀悲泣之。战胜，以丧礼处之

32

道常无名。朴虽小，天下弗敢臣也。侯王若能守之，万物将自宾。天地相合，以降甘露，民莫之令而自均。

始制有名。名亦既有，夫亦将知止。知止所以不殆。譬道之在天下，犹小谷之与江海。

33

知人者智，自知者明。

胜人者有力，自胜者强

知足者富，强行者有志，不失其所者久，死而不亡者寿。

34

道氾兮，其可左右。

万物恃之而生而不始，成功而不名有，衣养万物而不为主。常无欲，可名于小；万物归焉而不为主，可名为大。

是以圣人之能成大也，以其不为大，故能成大。

35

执大象，天下往。往而不害，安平太。

乐与饵，过客止。故道之出言，淡乎其无味。视之不足见，听之不足闻，用之不可既。

36

将欲歙之，必固张之；将欲弱之，必固强之；将欲废之，必固举之；将欲夺之，必固与之。是谓微明。

柔弱胜强。鱼不可脱于渊，国之利器不可以示人。

37

道常无为。

侯王若能守之，万物将自化。化而欲作，吾将镇之以无名之朴。无名之朴，夫亦将不欲。不欲以静，天下将自定。

【德篇】

38

上德不德，是以有德；下德不失德，是以无德。

上德无为而无以为，上仁为之而无以为，上义为之而有以为，上礼为之而莫之应，则攘臂而扔之。

故失道而后德，失德而后仁，失仁而后义，失义而后礼。夫礼者，忠信之薄而乱之首。

前识者，道之华而愚之首。是以大丈夫处其厚、不居其薄，处其实、不居其华。故去彼取此。

39

昔之得一者:天得一以清，地得一以宁，神得一以灵，谷得一以盈，侯王得一以为正。其致之：天毋已清将恐裂，地毋已宁将恐发，神毋已灵将恐歇，谷毋已盈将恐竭，侯王毋已贵以高将恐蹶。

故必贵以贱为本，必高以下为基。是以侯王自谓孤、寡、不穀。此其贱之本邪，非乎？故致数舆无舆。不欲琭琭如玉，珞珞如石。

40

反者道之动，弱者道之用。

天下之物生于有，有生于无。

41

上士闻道，勤而行之；中士闻道，若存若亡；下士闻道，大笑之。不笑，不足以为道。

故建言有之：明道若昧，进道若退，夷道若颣。上德若谷，大白若辱，广德若不足，建德若偷，质真若渝。大方无隅，大器晚成，大音希声，大象无形。道隐无名。

夫唯道，善贷且成。

42

道生一，一生二，二生三，三生万物。万物负阴而抱阳，冲气以为和。

人之所恶，唯孤、寡、不穀，而王公以为称。故物或损之而益，或益之而损。

人之所教，亦我而教人。故强梁者不得其死。吾将以为教父。

43

天下之至柔，驰骋于天下之至坚。无有入于无间。吾是以知无为之有益。

不言之教、无为之益，天下希及之

44

名与身孰亲?身与货孰多?得与亡孰病?是故甚爱必大费，多藏必厚亡。

故知足不辱，知止不殆，可以长久。

45

大成若缺，其用不敝。大盈若冲，其用不穷。

大直若屈，大巧若拙，大辩若讷，大盛如绌。

躁胜寒，静胜热。清静为天下正。

46

天下有道，却走马以粪。天下无道，戎马生于郊。

罪莫大于可欲，祸莫大于不知足，咎莫憯于欲得。

故知足之足，常足矣。

47

不出于户，以知天下；不闚于牖，以知天道。其出弥远，其知弥少。

是以圣人不行而知，不见而名，不为而成。

48

为学者日益，为道者日损。损之又损，以至于无为。无为而无不为。

取天下常以无事。及其有事，又不足以取天下。

49

圣人常无心，以百姓之心为心。

善者吾善之，不善者吾亦善之，德善。信者吾信之，不信者吾亦信之，德信

圣人之在天下也，歙歙焉，为天下浑心。

百姓皆注其耳目，圣人皆孩之。

50

出生入死。生之徒十有三，死之徒十有三。而民生生，动皆之死地之十有三。夫何故也？以其生生也

盖闻善摄生者，陵行不避兕虎，入军不被甲兵。兕无所投其角，虎无所措其爪，兵无所容其刃。夫何故？以其无死地焉。

51

道生之，德畜之，物形之，势成之。是以万物尊道而贵德。

道之尊、德之贵，夫莫之命而常自然。

故道生之、畜之，长之、育之，亭之、毒之，养之、覆之。生而不有，为而不持，长而不宰，是谓玄德。

52

天下有始，以为天下母。既得其母，以知其子；既知其子，复守其母，没身不殆。

塞其兑、闭其门，终身不勤；开其兑、济其事，终身不救。见小曰明，守柔曰强。用其光，复归其明，无遗身殃，是谓习常。

53

使我介有知，行于大道，唯施是畏。

大道甚夷，而民好径。

朝甚除，田甚芜，仓甚虚；服文綵，带利剑，厌食，财货有余。是谓盗夸，非道也!

54

善建者不拔，善抱者不脱，子孙以其祭祀不辍。

修之身，其德乃真；修之家，其德有余；修之乡，其德乃长；修之国，其德乃丰；修之天下，其德乃普。

以身观身，以家观家，以乡观乡，以国观国，以天下观天下。吾何以知天下之然哉？以此。

55

含德之厚者，比于赤子：蜂虿虺蛇不螫，猛兽攫鸟不搏，骨弱筋柔而握固；未知牝牡之合而全作，精之至也；终日号而不嚘，和之至也。

和曰常，知和曰明。益生曰祥，心使气曰强。

物壮则老，谓之不道。不道早已。

56

知者不言，言者不知。

塞其兑，闭其门，挫其锐，解其分，和其光，同其尘，是谓玄同。

故不可得而亲，亦不可得而疏；不可得而利，亦不可得而害；不可得而贵，亦不可得而贱。故为天下贵。

57

以正治国，以奇用兵，以无事取天下。

吾何以知其然哉?夫天下多忌讳而民弥贫，民多利器而国家滋昏，人多智而奇物滋起，法物滋彰而盗贼多有。

是以圣人之言云:我无为而民自化，我好静而民自正，我无事而民自富，我欲不欲而民自朴。

58

其政闷闷，其民淳淳；其政察察，其民缺缺。

祸兮福之所倚，福兮祸之所伏。孰知其极?其无正也，正复为奇、善复为妖。人之迷，其日固久矣。

是以方而不割，廉而不刿，直而不肆，光而不耀。

59

治人、事天，莫若啬。

夫唯啬，是以早服。早服是谓重积德，重积德则无不克，无不克则莫知其极，莫知其极可以有国，有国之母可以长久

是谓深根固柢、长生久视之道。

60

治大国若烹小鲜。

以道莅天下，其鬼不神。非其鬼不神，其神不伤人。非其神不伤人，圣人亦不伤。夫两不相伤，故德交归焉。

61

大国者下流也，天下之牝也。天下之交也，牝常以静胜牡。以其静也，故为下。

故大国以下小国，则取小国；小国以下大国，则取于大国。故或下以取，或下而取。大国不过欲兼畜人，小国不过欲入事，人。夫两者各得其所欲，则大者宜为下。

62

道者万物之奥，善人之宝，不善人之所保。

美言可以市，尊行可以加人。人之不善，何弃之有?故立天子，置三公。虽有拱之璧以先驷马，不如坐而进此。古之所以贵此者，何也?不曰求以得、有罪以免邪？故为天下贵。

63

为无为，事无事，味无味。大小、多少，报怨以德。

图难于其易，为大于其细。天下之难事作于易，天下之大事作于细。是以圣人终不为大，故能成其大。

夫轻诺必寡信，多易必多难。是以圣人犹难之，故终无难矣。

64

其安易持，其未兆易谋；其脆易泮，其微易散。为之于其未有，治之于其未乱。合抱之木，生于毫末；九层之台，起于累土；百仞之高，始于足下。

为之者败之，执之者失之。是以圣人无为故无败，无执故无失。民之从事，常于其几成而败之。慎终如始，则无败事。是以圣人欲不欲，不贵难得之货了；学不学，复众人之所过。以辅万物之自然，而不敢为。

65

古之为道者，非以明民，将以愚之。民之难治，以其智也。故以智治国，国之贼；以不智治国，国之德。

常知此两者，亦稽式。常知稽式，是谓玄德。玄德深矣、远矣、与物反矣，乃至大顺。

66

江海所以能为百谷王者，以其善下之，故能为百谷王。

是以圣人之欲上民，必以言下之；其欲先民，必以身后之。是以处上而民不重、处前而民不害，是以天下乐推而不厌。以其不争，故天下莫能与之争。

67

天下皆谓我大，以不肖。夫唯大，故不肖。若肖，久矣其细也夫。

我恒有三宝，持而宝之：—曰慈，二曰俭，三曰不敢为天下先。慈，故能勇；俭，故能广；不敢为天下先，故能为成器长。今舍其慈且勇，舍其俭且广，舍其后且先，则死矣!

夫慈，以战则胜，以守则固。天将救之，如以慈卫之⑬。

68

善为士者不武，善战者不怒，善胜敌者不与。善用人者为之下。是谓不争之德，是谓用人，是谓配天，古之极。

69

用兵有言曰：吾不敢为主而为客，不敢进寸而退尺。是谓行无行、攘无臂、执无兵，乃无敌。

祸莫大于无敌，无敌几丧吾宝。故抗兵相若，则哀者胜矣。

70

吾言甚易知也、甚易行也，而天下莫之能知也、莫能之行也。

言有宗，事有君。夫唯无知，是以不我知。知我者希，则我贵也。是以圣人被褐而怀玉。

71

知不知，上也；不知知，病也。是以圣人之不病，以其病病，是以不病。

72

民不畏威，则大威至。无狎其所居，无厌其所生。夫唯弗厌，是以不厌。

是以圣人自知而不自见、自爱而不自贵，故去彼取此。

73

勇于敢则杀，勇于不敢则活。此两者，或利或害。天之所恶，孰知其故?

天之道，不争而善胜、不言而善应、不召而自来、繟然而善谋。天网恢恢，疏而不失。

74

若民常不畏死，奈何以杀惧之？

若使民常畏死，而为奇者，吾得而杀之，夫孰敢矣!若民常必畏死，则常有司杀者。夫代司杀者杀，是代大匠斫也。夫代大匠斫者，则希不伤其手矣。

75

人之饥，以其取食税之多，是以饥。百姓之不治，以其上之有以为，是以不治。民之轻死，以其求生之厚，是以轻死。夫唯无以生为者，是贤贵生。

76

人之生也柔弱，其死也筋肕坚强。万物草木之生也柔脆，其死也枯槁。故坚强者死之徒，柔弱者生之徒。是以兵强则不胜，木强则亙。强大处下，柔弱处上。

77

天之道，犹张弓与!高者抑之，下者举之；有余者损之，不足者补之。故天之道，损有余而补不足。人之道则不然，损不足以奉有余。

孰能有余而有以取奉于天者?唯有道者。是以圣人为而弗有，成功而不处。其不欲见贤也。

78

天下莫柔弱于水，而攻坚强者莫之能先，以其无以易之也。

水之胜刚、弱之胜强，天下莫不知，而莫能行。是以圣人之言云：受国之垢，是谓社稷之主；受国之不祥，是谓天下之王。

79

正言若反。

和大怨，必有余怨，安可以为善？是以圣人执左契，而不以责于人。

故有德司契，无德司彻。天道无亲，常与善人。

80

小国寡民。

使有什佰人之器而不用，使民重死而远徙，有舟车无所乘之，有甲兵无所陈之，使民复结绳而用之。甘其食，美其服，乐其俗，安其居。邻国相望，鸡犬之声相闻，民至老死不相往来。

81

信言不美，美言不信；善者不辩，辩者不善；知者不博，博者不知

圣人无积，既以为人，己愈有；既以与人，己愈多。

天之道利而不害，人之道为而不争。